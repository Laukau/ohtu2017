*Tehtävä 4: referaatti artikkelista [The New User Story Backlog is a Map](http://jpattonassociates.com/the-new-backlog/)

Tasaisessa product backlogissa on monia ongelmia. Ensinnäkin, käyttäjäkertomuksien järjestämien niiden tekojärjestykseen ei auta selittämään muille, mitä järjestelmä tekee tai edes määrittämään, sisältääkö se kaikki kertomukset. Myös julkistusten suunnitteleminen on vaikeaa, lukuisten kertomuksien priorisointivaatimusten vuoksi. 
Näiden vuoksi Jeff Patton esittelee kartta-tyyppisen backlogin, joka  auttaa paremmin hahmottamaan projektin kokonaiskuvaa. Sen idea on järjestää käyttäjäkertomukset kartaksi siten, että sen yläreunassa on isot kertomukset (user activities), jotka jaetaan niiden alapuolelle pienempiin kertomuksiin (user tasks), jotka kuvaavat sitä, mitä käyttäjät tekevät saavuttaakseen tavoitteensa. Sitten isommat kertomukset järjestetään ensin ja sen jälkeen pienemmät niiden sisällä käyttäjien yleensä suorittamaan järjestykseen. Suuret kertomukset siis säilytetään kontekstina, projektin selkärankana, eikä poisteta kokonaan sen jälkeen kun ne on pilkottu pienemmiksi. Näin asiakkaidenkin on helpompi huomauttaa, jos joitain askeleita puuttuu ja suunnittelu on helpompaa.


*Toinen referaatti kandidaattityöstä [Ohjelmistotuotantomenetelmien kehittyminen 1950-luvulta nykypäivään](https://www.cs.helsinki.fi/u/mluukkai/ohtu/suomalainen-kandi.pdf) 

Ohjelmistotuotantoa on ollut olemassa 50-luvulta lähtien, mutta 70-luvun tehokkaammat tietokoneet mahdollistivat suurempien ohjelmistoprojektien toteuttamisen, jotka usein ylittivät budjettinsa ja aikarajansa.  Tarpeeseen organisoiduista ja hallittavista ohjelmistotuotantoprosesseista vastasi vesiputousmalli, joka on kattotermi suunnitelmavetoisille ja lineaarisesti eteneville perinteisille ohjelmistotuotantomenetelmille. Käytännössä on kuitenkin mahdotonta toteuttaa sen vaatimaa kokonaisvaltaista suunnittelua ja suunnitelman noudattamista ja mallin rakenne vaikeuttaa myöhempien muutoksien tekemistä, minkä seurauksena kehitettiin inkrementaalisia ja iteratiivisia menetelmiä, jotka perustuvat ohjelmiston vaiheittaiseen kehittämiseen. Esimerkiksi spiraalimalli on iteraatioittain etenevä menetelmä, jossa kehittäminen ohjautuu riskien ja niiden hallinnan mukaan. Ketterät menetelmät on puolestaan kattotermi 2000-luvun keskeisimmille menetelmille. Nekin syntyivät reaktiona perinteisten menetelmien vaatimus- ja suunnitelmapainotteisuudelle ja vaikka suurin osa niiden käytänteistä on ollut käytössä aikaisemminkin, niiden arvot ja painotukset, kuten kehittäjien itseohjautuvuus ja asiakkaan osallistaminen, ovat erilaisia. Niiden etuna on nopeus ja toisaalta haittana tästä nopeudes johtuva dokumentoinnin merkityksen pienentäminen, jolloin niitä on vaikea soveltaa suurissa ja pitkäkestoisissa tai turvallisuuskriittisten ohjelmistojen kehittämisessä. Myös ihmiskeskeisyys voi olla sekä vahvuus että heikkous. 


*Kolmas referaatti kandidaattityöstä [Johtaminen perinteisissä ja ketterissä ohjelmistoprojekteissa] (https://www.cs.helsinki.fi/u/mluukkai/ohtu/laine-kandi.pdf)

Johtajalle tärkeitä taitoja ovat niin tekniset kuin vuorovaikutustaidotkin mutta niiden väliseen painotukseen ja tarkempaan jaotteluun on useita näkökulmia. Myös johtamistyylejä on useita ja erilaiset projektit hyötyvät erilaisista johtamistyyleistä.  Perinteisessä projektijohtamisessa korostuvat tarkat etukäteissuunnitelmat, mikä puolestaan korostaa taitavan projektipäällikön roolia, jonka tärkeimpiä tehtäviä on näkemyksen ja strategian muodostaminen. 
Ketterä projektinhallinta puolestaan pyrkii mahdollisimman suureen joustavuuteen, jolloin projektipäällikön rooli on toiminnan helpottajana ja mahdollistajana, ei kontrolloijana. Johtaminen on kollektiivinen prosessi, johon koko tiimi osallistuu, minkä vuoksi projektipäällikön tarve on myös kyseenalaistettu ja kehitetty uusia metodologioita kuten sopeutuva ja jaettu johtajuus.  Erityisesti tiimin itseohjautuvuuden ja johtamisen suhde on herättänyt kysymyksiä. 


*Neljäs referaatti kandidaattityöstä [Ryhmätyö ohjelmistokehityksessä](https://www.cs.helsinki.fi/u/mluukkai/ohtu/heinononen-kandi.pdf)

Ohjelmistojen kehityksessä ryhmätyöskentely on tärkeää, koska tarvitaan monenlaisia teknisiä taitoja  ja projektit ovat usein monimutkaisia ja laajoja. Teknisten taitojen lisäksi ryhmätyö vaatii yhteistyö- ja kommunikointitaitoja erityisesti ketterissä menetelmissä. Esimerkiksi pariohjelmointi on ryhmätyöskentelyä, jonka hyötynä on usein parempi koodin laatu ja oppiminen. Prosessimalleista taas esimerkiksi scrum painottaa tiimien yhteistyötä. Monitaitoisten jäsenten lisäksi myös moninaiset persoonallisuustyypit ovat hyväksi sillä eri näkökulmat johtavat parempiin ratkaisuihin tuotetta kehitettäessä. Persoonallisuustyyppejä tutkittaessa voidaan käyttää apuna Myers-Briggsin tyyppi-indikaattoria, joka jakaa ihmisen persoonallisuuden neljään eri osioon: sosiaalinen vuorovaikutus, tiedonkeruu, päätöksenteko ja elämäntyyli. Ohjelmistoalan ammattilaisten haastattelujen perusteella hyvän ohjelmistokehittäjän tärkeimpiä piirteitä ovat yleisesti ottaen joustavuus ja mukautuvuus, hyvät kommunikointitaidot, älykkyys sekä mukavuus. Tarpeet kuitenkin riippuvat prosessin kehitysvaiheesta. Ryhmätyötaitoja on mahdollista parantaa rohkaisemalla ryhmätyöskentelyyn ja  sitä.


*Viides referaatti kandidaattityöstä  [Metriikat käytänteiden tukena ohjelmiston laadun arvioimisessa](https://www.cs.helsinki.fi/u/mluukkai/ohtu/hirvikoski-kandi.pdf)

Ohjelmiston laatua voidaan tutkia mekaanisilla metriikoilla laadun varmistamiseksi ja ongelmakohtien havaitsemiseksi mahdollisimman aikaisessa vaiheessa, jolloin virheiden korjaaminen on halvempaa. Metriikoita on ehdotettu ja tutkittu  lukuisia vuosikymmenien ajan ja ne tukevat toisiaan hyvin mutta ne eivät yksinään sovellu laadun tutkimiseen ja ovat vielä pitkälti teoreettisia. Tähän mennessä hyödyllisiksi havaittuja tekniikoita ovat esimerkiksi koodikirnu, verkkoanalyysi, testikattavuus ja mutaatiotestaus, joilla voidaan arvioida ohjelmiston muutoksien ja komponenttien riippuvuuksien vaikutusta sen virheherkkyyteen sekä analysoida lähdekoodin testien tehokkuutta ja laadukkuutta. Koska ohjelmiston koodin tuottajana on ihminen, on käytänteillä ja kehitysprosessilla suuri laadullinen merkitys, minkä vuoksi laatua ei voida taata pelkästään metriikoilla vaan kehittäjät vastaavat laadukkaasta lopputuloksesta. Tällaisia laatua parantavia käytänteitä ovat ainakin ketterä kehitys, testilähtöinen kehitys ja pariohjelmointi. 


*Kuudes referaatti [Ohjelmistoarkkitehtuurin sisällyttäminen ketteriin ohjelmistotuotantomenetelmiin](https://www.cs.helsinki.fi/u/mluukkai/ohtu/huomo-kandi.pdf)

Arkkitehtuurivetoinen ja ketterä ohjelmistokehitys nähdään usein vaihtoehtoisina tai ristiriitaisina lähestymistapoina. Ketterässä ohjelmistotuotannossa järjestelmän rakenne muotoutuu asiakkaan ja kehitysryhmän valitsemien toteutettavien ominaisuuksien mukaan, joten ohjelmistoarkkitehtuuri muodostuu inkrementaalisesti. Arkkitehtuurille ei ole luonnollista tilaa, koska varsinainen suunnitteluvaihe puuttuu ja turhan työn välttäminen voi tavoitella myös sitä että siihen liittyvät tärkeät päätökset jätetään viimetippaan. Arkkitehtuurin puuttuminen voi kuitenkin mm. tehdä projektista vaikean jakaa usealle kehittäjäryhmälle ja lisätä muokkaamisen ja uudelleen tehtävän työn määrää. Tämän vuoksi on kehitetty käytäntöjä, joita jotkut yhtiöt suosittelevat tai käyttävät ohjelmistoarkkitehtuurin sisällyttämiseksi ketteriin ohjelmistotuotantomenetelmiin. Tällaisia ovat esimerkiksi Sprint 0 ennen varsinaisia kehitysjaksoja, arkkitehtuurin suunnittelu erillisenä prosessina, suunnittelupiikit iteraation aikana, kokonaiset kehitysjaksoa vastaavat arkkitehtuurijaksot ja käyttäjätarinoita vastaavat arkkitehtuuritarinat. Näiden käytäntöjen käyttöä tai niiden välttämistä vertailevaa tutkimusta ei kuitenkaan vielä ole, kuten ei myöskään tutkimuksia niiden yhdistelemisestä, mikä myös olisi mahdollista.
